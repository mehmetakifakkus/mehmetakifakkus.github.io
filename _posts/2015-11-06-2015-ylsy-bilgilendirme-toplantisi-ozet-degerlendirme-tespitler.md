---
layout: post
title: "2015 YLSY Bilgilendirme Toplantısı Özet, Değerlendirme, Tespitler"
date: 2015-11-06
---

Merhaba sevgili bursiyerler veya bursiyer adayları,

Farklı bir YLSY yazısı ile karşınızdayım. Sözlü mülakat ile alakalı [bir yazımı](http://akifsblog.com/2015/08/25/ylsy-burs-mulakati-nedir-ne-degildir/) yine kendi blogum üzerinden paylaşmıştım hatırlarsanız. 28 Ekim Çarşamba günü MEB YLSY ofisi yetkilileri bir toplantı düzenledi. Her ne kadar birbirini tekrar eden gereksiz sorular olsa da toplantının sonuna kadar dinleyip çok değerli bilgiler **de** edindim diyebilirim.

[Harun Karcı](http://yyegm.meb.gov.tr/www/planlama-ve-koordinasyon-daire-baskanligi/icerik/28) ve [Semih Aktekin](http://yyegm.meb.gov.tr/www/semih-aktekin/idari_personel/3) beyfendiler sabırla yaklaşık 4 saat boyunca bir kısmı hakkaten **gereksiz, tekrarlı** sorulara usanmadan sabırla cevap verdiler. Kendilerine bu anlamda teşekkür ediyorum.

Toplantıyı süzüp özetlemek gerekirse, bir kaç madde halinde:

1. **Son 10 senede büyük bir çoğunluğu** olmak üzere, 1929 yılından beri çok sayıda insan bu bursla yurtdışında okumuş ve şu an rektörlük, rektör danışmanlığı gibi yüksek seviyeli görevler de dahil olmak üzere bir çok saygın insan üretmiş bu program. Orta ve düşük gelirli vatandaş olarak bizlerin yurtdışı eğitimi alması için biçilmiş kaftan.
2. **MEB kesinlikle aldığı kararları öğrenci lehinde** almakta. Kolay kolay kimseyi tazminat ödeyecek duruma getirmek istememekte. Anladığım kadarıyla zorla kaşınmadığımız ve programı suistimal etmediğimiz sürece iyi niyetliler. Toplantıda bu yönde örnekler verildi. Örneğin, eşlerin dönüşte aynı üniversitede yer alabilmeleri kolaylığı, yurtdışına aynı ya da yakın üniversiteye normalde listede olmamasına rağmen gidilebilmesi, dönünce YÖK’ün bursiyer adına kadro açması gibi.
3. **MEB öğrenciden ciddiyet istiyor.** Bu işe gerçekten gönül vermiş, akademik kariyer yapmak konusunda kararlılık ve hatta gözü karartmışlık gerekiyor. Ya hele bi gidelim, bi bakalım olmazsa geri döneriz gibi küçük bir kararsızlık bu burs programında affedilecek cinsten değil. Zaten baktığımızda araştırmanın ne demek olduğunu bilen az çok yüksek lisans yapmış kişilerin programda epeyce var olduğunu görebiliyoruz.
4. **En üst seviyeli üniversitelerde** eğitim alınması amaçlanıyor. Dünya sıralaması ilk 500 üniversite olması için ısrar ediliyor. Hatta bir ara ilk 100, ilk 10 olsun denildi. Kişi başı verilen yüzbinlerce dolar olunca, böyle bir istek normal doğrusu. Not: Bu arada gidilen üniversitenin ilk 500 de yer almaması durumunda o ülkede en iyiler arasında olması da diğer bir opsiyon.
5. **Bir çok konuda esneklik, kolaylık var:** Örneğin **1)** tarihler çok esnek, dil puanınız varsa ve kabul aldıysanız hemen ilk kafile ile yurtdışına çıkabilirsiniz (soruya bir kaç parmak kalkmıştı). **2)** Dil kursuna illa ki MEB organize ettiği programa katılmak zorunda değilsiniz, kendi imkanlarınızla istediğiniz yerde azami süreler içinde puanınızı elde edebilirsiniz. **3)** Yeriştirebileceğinizi düşünüyorsanız yüksek lisans tez aşamasında iken yüksek lisansı bitirmiş gibi direk doktoraya başvurabilirsiniz. **4)** Programdan hangi aşamada ayrılırsanız o zamana kadar aldığınız reel bursları ödemekle yükümlüsünüz, senetteki değil, **5)** Kadrolar YÖK tarafından garantili, döndüğünüzde adınıza kadro açılıyor, böylece kısa bir süre içinde kadronuza atanıyorsunuz.
6. **Bazı yasaklar da var elbette: 1)** Üniversite adına gidiyorsanız mutlaka doktorayı bitirin dönmelisiniz. **2)** Haber vermeden gittiğiniz ülkeden ayrılamazsınız. Belli bir süreden fazla Türkiye’de kalınca örneğin burslar yurtiçi bursu olarak güncelleniyor.

**Program şu tarz kişiler için uygun değil:**

1. **Yurtdışına gitmeyi “cool” 🙂 gören**, “biraz da oraları bir görelim, boş zamanlarımızda gezeriz farklılık olur” şeklinde düşünenler (elbette gezilir görülür ama, hiç zaman bulamayan arkadaşlarım var),
2. **Kitap okumayı**, bir şeyler karalayıp yazmayı **hayat tarzı olarak benimseyememiş**, “doktora bu bi şekilde hallederiz, yapılır” şeklinde doktorayı gören,
3. **Mesai saati dışında da çalışmayı** kabullenemeyen,akademisyenliği sadece geçim sağlayacak bir iş olarak  gören,

kişiler maalesef bu programda keyif alamayan, zorla azami sürede eğitimini tamamlayan ve zorunlu hizmetini de istemeye istemeye yapan kişilere dönüşüyor. Toplantıyı düzenleyen hocalarımın ve az çok akademik kariyerinde 4 seneyi geride bırakmış biri olarak benim  görüşüm bu şekilde. (Yarıda bırakıp gelen arkadaşım var)

İnsanın kendisini iyi tanıması, ayrıca iyi bir gözlemci olması gerekli sanırım. Çünkü çalışacağınız hocayı, hassas yanlarını, önemsediği şeyleri de göz önünde bulundurmak gerekiyor. Hele muhatabınız sizinle aynı dili konuşmayan biriyse. (Bu arada yüksek lisans mezunu, doktora ortasında birisiyim, yabancı insanlarla da çalıştım).

Niyetim umut kırmak, can sıkmak değil, inanıyorsanız başarırsınız.

**Toplantı ile alakalı bir kaç şeyden söz etmek gerekirse**:

- Alanı ile alakalı **uzman kişilerin** MEB’dan gelmeleri ve özel sorulara anında cevap vermeleri nadir rastlanır bir durum gerçekten. Çok iyi düşünülmüş. Program oturaklaştıkça, seneden seneye değişmez bir hal aldıkça, çok gerekli olmayacak bir durum olduğunu tahmin ediyorum.
- Toplantı **istatistiki bilgilerle dolu** bir sunum eşliğinde yapılsa ve **iletişim bilgilerini** de içeren bu sunum insanlarla YYEGM sayfası üzerinden paylaşılsa çok daha iyi olurdu. İnternette yaptığım küçük bir araştırma ile konuyla alakalı SSS (Sıkça Sorulan Sorular) maalesef MEB sitesi yerine bloglar oluyor. Bu arada [YLSY SSS](http://ylsybursu.com/ylsy-sikca-sorulan-sorular/) isimli sitede toplantıda sorulan azımsanmayacak kadar soruya cevap verilmiş olduğunu görebilirsiniz.
- Gereksiz yere bir çok kişinin kendi durumu ile alakalı özel soruları yaklaşık 500 kişinin vaktini alacak şekilde sorması açıkcası çok da iyi olmadı. Ne yazık ki okumaya vakit ayırmayan (kılavuz, yönetmelik, belki 2 saat sürecek bir okumadan bahsediyoruz) bazıları 4 saatlik toplantıyı ve uzak şehirlerden gelmeyi çok yerinde bulmuş.
- Bütün bunlara rağmen kesinlikle yapılması gerekli bir toplantıydı. Çünkü çok kimseler çok araştırma yapmadan gelmişti. Ayrıca, sık değişen yönetmelik ve belirsiz bir çok durum birinci ağızdan bilgi almayı gerekli kılıyordu.

Toplantıyı düzenleyen özverili kişilere ve yazımı okuma zahmetinde teşekkür ediyorum. Yanlış yazdıysam lütfen beni uyarın ve affedin. Esen kalın! Mehmet Akif AKKUŞ

—————————

**Toplantı ses kaydı:** [download](https://dl.dropboxusercontent.com/u/38705128/ylsy toplanti.m4a) (Bahadır Can Gündüz)

**Toplantıda paylaşılan MEB uzman yardımcılarına ait mail adresleri:** (Tanyel Baykut)

1. **İngiltere** (Üniversite ve kamu kurumları adına gidecek bursiyerler için)
   Taner KUZUCU Milli Eğitim Uzman Yardımcısı tkuzucu@meb.gov.tr
2. **Ülke/Bölge** Çalışmaları
   Ferhat KARATAŞ Milli Eğitim Uzman Yardımcısı fkaratas@meb.gov.tr
3.  **A.B.D**. (Ülke/Bölge Çalışmaları ve MEB adına gidecek bursiyerler hariç)
   Hüseyin AKSU Milli Eğitim Uzman Yardımcısı aksuh@meb.gov.tr
4. **Diğer Ülkeler** (Ülke/Bölge Çalışmaları ve MEB adına gidecek bursiyerler hariç)
   Koray SUBAŞI Milli Eğitim Uzman Yardımcısı koraysubası@meb.gov.tr
5. **Yalnızca** **MEB** adına gidecek kişiler için (Tüm ülkeler)
   Mehmet Zaki APAYDIN Milli Eğitim Uzman Yardımcısı mzapaydın@meb.gov.tr

